SAMENVATTING<br> <br>U wordt uitgenodigd om deel te nemen aan een onderzoek dat als doel heeft inzicht te krijgen in de verschillende symptomen van de ziekte van Parkinson. Dit onderzoek is bedoeld voor personen ouder dan achttien jaar met of zonder de ziekte van Parkinson. Uw deelname aan dit onderzoek is geheel vrijwillig. <br> <br>Voor elk onderzoek waaraan u wilt deelnemen, moet u toestemming geven. Het doel van dit formulier is om u te helpen bij uw beslissing of u aan dit onderzoek wilt meewerken. Lees de informatie zorgvuldig door. Als u besluit om aan dit onderzoek deel te nemen, ontvangt u een kopie van dit ondertekende en gedateerde toestemmingsformulier. Als u eenmaal hebt besloten om deel te nemen, kunt u uw toestemming op elk moment intrekken en uw deelname op elk moment beëindigen. <br> <br>We drukken u op het hart om pas aan het onderzoek deel te nemen als al uw vragen zijn beantwoord. <br> <br>Deelname aan een onderzoek is niet hetzelfde als het ontvangen van medische zorg. Uw beslissing om aan het onderzoek deel te nemen of om van deelname af te zien, heeft geen gevolgen voor uw ziektekostenvergoeding. <br> <br>DOEL VAN HET ONDERZOEK <br> <br>Mensen met Parkinson kunnen zeer uiteenlopende en ernstige of minder ernstige symptomen vertonen die per dag verschillen. Deze verschillen zijn van invloed op de kwaliteit van leven en maken het lastig om de juiste behandeling te bepalen. Wij willen inzicht krijgen in de oorzaken van deze verschillende symptomen. <br> <br>Nieuwe technologieën bieden mensen de mogelijkheid om hun gezondheid en symptomen in real time te registreren en bij te houden. In dit onderzoek worden de gezondheid en symptomen van een persoon gevolgd aan de hand van vragenlijsten en sensoren. Hierbij wordt gebruikgemaakt van een app voor mobiele telefoons en eventueel van draagbare apparaten. <br> <br>Als u besluit om aan het onderzoek deel te nemen, moet u de onderzoeksapp downloaden op uw mobiele apparaat. Vervolgens krijgt u af en toe via uw mobiele telefoon een verzoek om vragen te beantwoorden en om enkele taken uit te voeren. Deze vragen kunnen gaan over uw gezondheid, uw lichaamsbeweging, uw voedingspatroon, uw slaappatroon en uw medicijngebruik, maar er kunnen ook andere soorten vragen worden gesteld. De taken bestaan uit enkele korte activiteiten die u uitvoert terwijl u uw telefoon vasthoudt. U kunt bijvoorbeeld worden gevraagd om een bepaald aantal stappen te lopen, op het telefoonscherm te tikken of evenwichtsoefeningen te doen. Als u gemiddelde fysieke inspanning kunt verdragen, kunnen we u motivatieprikkels sturen om u te stimuleren actief te blijven. Uw onderzoeksgegevens bestaan uit uw antwoorden op vragenlijsten en de metingen die met uw telefoon worden geregistreerd wanneer u een taak uitvoert. <br> <br>Uw gegevens, zonder uw naam, worden toegevoegd aan de gegevens van andere deelnemers aan het onderzoek en worden aan groepen onderzoekers beschikbaar gesteld ten behoeve van analyse en toekomstig onderzoek. U krijgt ook een unieke account waarmee u uw eigen gegevens kunt bekijken. We verwachten dat er 20.000 mensen aan het onderzoek zullen deelnemen. <br> <br>De sponsor is Sage Bionetworks, met een bijdrage van de Robert Wood Johnson Foundation.